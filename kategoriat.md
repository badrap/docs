# Tietoa hyökkäyskategorioista

## Amplifikaatiohyökkäykset

Amplifikaatiohyökkäys perustuu siihen, että hyökkääjä kimmottaa palvelunestohyökkäyksensä jonkin muun avoimen palvelun kautta. Moni sinällään viaton kotireitittimistäkin löytyvä palvelu toimii ikään kuin Internetin megafonina. Ne vahvistavat ja tekevät alunperin pienestä hyökkäyksestä paljon suuremman.

Hyökkääjä lähettää siis pieniä viestejä laitteellesi. Laitteesi vahvistaa viestiä ja lähettää suuria viestejä hyökkäjän kohteelle. Kohteelle näyttää, että IP-osoitteesi on yksi sadoista tuhansista hyökkääjistä.

Teknisemmän kuvauksen löydät esimerkiksi tästä havainnollistavasta [Youtube-videosta](https://youtu.be/xTKjHWkDwP0?t=1m2s). Videon esimerkki käyttää hyväkseen DNS-palveluita, mutta periaate on kuitenkin täsmälleen sama muissakin amplifikaatiohyökkäyksissä.

Tämä on yksi muutamasta tekniikasta, millä hyökkääjät saavat palvelun kuin palvelun polvilleen. Samalla oma Internet-yhteytesi tukkeutuu ja palveluntarjoajasi saattaa katkaista yhteytesi suojellakseen muita.

Pidä huoli netistäsi, maineestasi ja tulevista uhreista. Hankkiudu eroon rikollisia auttavista palveluista!
