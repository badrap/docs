# Taloautomaatiojärjestelmäsi on kytketty Internetiin

Verkossasi on havaittu Internetiin kytketty taloautomaatiojärjestelmä, jolla voidaan kontrolloida rakennuksesi valaistusta, lämmitystä, ilmanvaihtoa ja muita toimintoja. Koska järjestelmä on näkyvissä koko maailmalle Internetin välityksellä, sitä voidaan yrittää käyttää luvattomasti. Jos joku pääsee tunkeutumaan järjestelmään sisälle, hän voi aiheuttaa talollesi ja sen asukkaille vahinkoa tai jopa hengenvaaran muuttamalla talotekniikan asetuksia. Sinun tulisi estää pääsy järjestelmään, jotta talosi olisi suojassa vahingoilta. 

## Mitä on tapahtunut?

Maaliskuun 2019 alussa Yle Areenassa julkaistiin tietoturvaa käsittelevä 6-osainen ohjelmasarja Team Whack. [Yhdessä sarjan jaksoista](https://areena.yle.fi/1-4664683) tietoturvatutkijat etsivät Suomesta Internetiin kytkettyjä taloautomaatiojärjestelmiä ja osoittivat, miten luvattomat käyttäjät voivat päästä varsin helposti muuttamaan talotekniikan asetuksia. Tietoturvatutkijat raportoivat löytämänsä järjestelmät Viestintävirastolle yhteistyössä laitevalmistajan kanssa. Me autamme nyt haavoittuvien järjestelmien omistajia kuulemaan ongelmasta, ymmärtämään sen vakavuuden ja korjaamaan tilanteen.

## Mikä tässä on vaarana?

Taloautomaatiojärjestelmien ei kuulu missään nimessä olla auki Internetiin. Sekä [Viestintäviraston Kyberturvallisuuskeskus](https://www.kyberturvallisuuskeskus.fi/fi/ajankohtaista/kuka-sammutti-valot-puutteellinen-rakennusautomaatiolaitteiden-suojaus-verkossa) että suomalainen [taloautomaatiojärjestelmien valmistaja Fidelix](https://www.fidelix.fi/fidelix-mukana-team-whack-kaikki-on-hakkeroitavissa-ohjelmasarjassa/) varoittavat pitämästä järjestelmiä avoimissa verkoissa. Jos taloautomaatiolaitteistot ovat koko maailman käytettävissä, niitä voi löytää helposti erilaisilla hakukoneilla ja yrittää väärinkäyttää. Pahantahtoiset tunkeilijat voivat kokeilla arvata järjestelmän salasanoja. Usein järjestelmissä on vielä päällä oletussalasanat, jotka ovat hyvin helppoja arvata tai jo valmiiksi tunkeilijoiden tiedossa. Hyökkääjät voivat myös yrittää käyttää hyväksi järjestelmistä löytyneitä tietoturvahaavoittuvuuksia. 

Kun hyökkääjä pääsee sisään avoimeen taloautomaatiojärjestelmään, hän voi hallita monia talon asetuksia. Järjestelmillä voi yleisesti ohjata talon valaistusta, lämmitystä, ilmanvaihtoa ja muita elintärkeitä toimintoja. Hyökkääjä voi myös vaihtaa järjestelmän salasanat, jonka jälkeen järjestelmän oikeat käyttäjät kuten huoltoyhtiö tai isännöitsijä eivät pääse enää sisään. Jos järjestelmääsi hyökätään, pahimmillaan hyökkääjä voi aiheuttaa rakennuksen käyttäjille mitä tahansa lievän epämukavuuden ja jopa hengenvaaran väliltä. 

## Miksi häiritsette minua?

Team Whack -ohjelmasarjan tietoturvatutkijat havaitsivat sinun verkossasi Internetiin kytketyn taloautomaatiojärjestelmän. Viestintäviraston tietojen mukaan haavoittuvan järjestelmän IP-osoite on sinun hallinnassasi. Autamme tietoturvatutkijoita ja Viestintävirastoa toimittamaan viestin perille, sekä autamme sinua ymmärtämään mistä on kysymys ja miten ongelman voi korjata. Taloautomaatiojärjestelmien valmistaja Fidelix on myös ollut aktiivisesti mukana tutkimuksessa ja tiedottamisessa, koska myös heille on tärkeää, että heidän järjestelmänsä on asennettu tietoturvaohjeistuksen mukaisesti eikä asiattomat käyttäjät pääse niihin käsiksi.

## Miten korjaan ongelman?

Pähkinänkuoressa sinun kannattaa tehdä seuraavat asiat mahdollisimman pian: 

* Siirrä taloautomaatiojärjestelmäsi avoimesta Internetistä suljettuun sisäverkkoon, jonne ei pääse ulkopuolelta, 
* TAI estä yleinen pääsy Internetistä taloautomaatiojärjestelmään palomuurilla ja VPN-etäyhteysratkaisulla.
* Varmista yhdessä laitevalmistajan tai laitetoimittajasi kanssa että järjestelmään on asennettu viimeisimmät tietoturvapäivitykset. 
* Varmista että järjestelmässä ei käytetä heikkoja oletussalasanoja ja tarvittaessa vaihda salasanat uusiin.

Tarkempia korjausohjeita ja yhteystietoja löydät [laitevalmistaja Fidelixin tiedotteesta](https://www.fidelix.fi/fidelix-mukana-team-whack-kaikki-on-hakkeroitavissa-ohjelmasarjassa/).

## Mistä saan apua korjauksiin?

Ota yhteyttä ensisijaisesti taloautomaatiojärjestelmäsi laitetoimittajaan tai huoltoyhtiöön. He neuvovat sinua mielellään tietoturvakäytännöissä ja varmistavat että laitteisiin pääsee vain suljetusta paikallisesta verkosta tai asianmukaisesti suojatulla etäyhteydellä. He voivat myös auttaa sinua varmistamaan, että järjestelmään on asennettu tietoturvapäivitykset ja että oletussalasanat on vaihdettu turvallisempiin.

## Mistä saan lisätietoja?

* [Viestintäviraston Kyberturvallisuuskeskuksen tiedote](https://www.kyberturvallisuuskeskus.fi/fi/ajankohtaista/kuka-sammutti-valot-puutteellinen-rakennusautomaatiolaitteiden-suojaus-verkossa)
* [Team Whack -ohjelman esittely](https://yle.fi/aihe/artikkeli/2019/03/04/ammattihakkerit-paljastavat-suomalaisten-tietoturva-on-heikoissa-kantimissa)
* [Taloautomaatiojärjestelmien valmistajan Fidelixin tiedote](https://www.fidelix.fi/fidelix-mukana-team-whack-kaikki-on-hakkeroitavissa-ohjelmasarjassa/)
* [Team Whack Wikipediassa](https://fi.wikipedia.org/wiki/Team_Whack)

