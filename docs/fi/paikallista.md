# Ongelmallisen laitteen paikallistaminen

Hienoa, että ryhdyit selvittämään asiaa!

Nyt tarvitaan pientä etsivätyötä. Koska Internet toimii hieman monimutkaisesti, emme voi kertoa sinulle IP-osoitteen perusteella tarkalleen mistä laitteesta havainnossasi on kyse. Voimme kuitenkin auttaa sinua löytämään laitteen. Mikäli olet jonkun toisen verkossa, voimme auttaa sinua löytämään tahon kenelle kertoa löydöstäsi.

Tuumasta toimeen! Missä olet tällä hetkellä?

 * Olen kotona
 * Olen muualla kuin kotonani

----------

## Olen kotona

### Oletko kotona WiFi-verkossasi?

Kotisi langattomassa verkossa ollessasi kyseessä on aika varmasti kotireitittimesi, sillä useimmiten kotisi muut internetiin kytketyt laitteet piilottelevat sen IP-osoitteen takana.

Käy ensitöiksesi tarkistamassa reitittimesi tarkka merkki ja malli. Tiedot löytyvät usein esimerkiksi laitteen pohjassa olevasta tarrasta.

Seuraavaksi etsi netistä kyseisen kotireitittimen käyttöohje. Ohjeessa kerrotaan kuinka reititintä ylläpidetään, miten siihen otetaan etäyhteys ja mitkä ovat sen käyttäjätunnukset. Käyttäjätunnus ja salasana saattavat myös lukea reitittimen pohjassa.

Onneksi olkoon, onnistuit paikallistamaan laitteen ja pystyt nyt ylläpitämään sitä. Lue seuraavaksi toimintaohjeet [testaaverkkosi.fi](https://testaaverkkosi.fi)-palvelun antamasta havainnosta ja ryhdy korjaustoimenpiteisiin!

### Käytätkö oman puhelimesi tai tabletin mobiiliverkkoa? (3G, 4G/LTE)

Mobiiliverkot ovat hieman hankalampia tapauksia, sillä niissä IP-osoitteet siirtyvät henkilöltä toiselle tiuhaan tahtiin. Joillakin operaattoreilla saman IP-osoitteen takaa voi löytyä tuhansia eri käyttäjiä.

Näet palvelumme IP-osoitekohtaisesta informaatiokortista milloin olet seurannut IP-osoitetta. Vertaa aikaleimoja havainnon raportointiaikaan. Jos havainto on raportoitu myöhemmin, saattaa kyseessä olla sinun laitteesi. Muussa tapauksessa kyseessä voi olla havainto, joka on tehty silloin kun IP-osoite on ollut jonkun toisen käytössä.

Onnistuitko paikallistamaan laitteen? Lue seuraavaksi toimintaohjeet [testaaverkkosi.fi](https://testaaverkkosi.fi)-palvelun antamasta havainnosta. Tarkista onko laitteessasi kyseistä ongelmaa ja korjaa se palvelun antamilla ohjeilla!

----------

## Olen muualla kuin kotonani

Jos teet havainnon jonkun toisen verkossa, kuten työpaikallasi tai vierasverkossa yrityksessä, hotellissa tai kahvilassa, et voi korjata ongelmaa suoraan itse. Voit kuitenkin auttaa ongelman korjauksessa kertomalla siitä verkon ylläpitäjälle.

Aivan ensimmäiseksi kuitenkin: **Kerää aineisto talteen.**

Helpoiten tämä onnistuu ottamalla palvelun näyttämistä tiedoista kuvakaappaus. Myös esimerkiksi älypuhelimen kameran kuva käy mainiosti, luovuus kunniaan.

Seuraavaksi etsi käsiisi henkilö, jolle voit kertoa löydöstäsi:

### Omalla työpaikalla

Jos olet omalla työpaikallasi, ole yhteydessä työpaikkanne IT-guruun. Välitä [testaaverkkosi.fi](https://testaaverkkosi.fi)-palvelun varoitus hänelle ja kysy tietääkö hän IP-osoitteen perusteella mistä laitteesta on kyse. Kysäise samalla voisiko guru korjata ongelman.

### Vieraana jonkun toisen työpaikalla

Käytätkö vierailullasi neukkarin vierasverkkoa? Näytä tulos vierailusi isännälle. Hän osaa olla yhteydessä oman työpaikkansa IT-guruun, joka puolestaan voi guruilla verkon takaisin priimakuntoon antamiesi tietojen perusteella.

### Koulussa, hotellissa, kahvilassa

Esittele tiedot löydästäsi henkilökunnalle. He tietävät, tai pystyvät selvittämään kuka vastaa paikan tietotekniikasta ja pystyy korjaamaan tilanteen.
