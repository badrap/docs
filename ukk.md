# Usein kysytyt kysymykset


## Miksi teitte tämän palvelun?

Olemme työskennelleet tietoturva-alalla pitkään. Tosi pitkään. Olemme nähneet 
tietoturvatiedon välittämisen edut, ja tiedon blokkaamisen haitat. Tiedämme miten
hankala netin käyttäjien on etsiä omia tietojaan eri lähteistä. Meillä on
omia lähimmäisiä jotka ihmettelevät tietoturvauutisia ja miettivät onko
omassa verkossa haavoittuvia laitteita. Haluamme tehdä tietoturvatietojen
välittämisen niin tehokkaaksi, että kotikäyttäjät sekä yritykset voivat 
etsiä omia tietojaan helposti.


## Onko tulosten katsomisesta minulle jotain haittaa?

Ei missään nimessä. IP-osoitettasi koskevat tiedot ovat jo olemassa. 
Painamalla nappia haet vain omaa osoitettasi tietoturvatutkijoiden tiedoista.
Voisimme näyttää tulokset heti kun saavut palveluun, mutta laitoimme
tulokset napin taakse, jotta emme tee mitään ilman suostumustasi ja että 
erotamme palvelusta oikeasti kiinnostuneet käyttäjät satunnaisista
sivuille eksyneistä. 


## Miksi palvelu on ilmainen?

testaaverkkosi.fi on pilotti, jonka tarkoituksena on tutkia, onko
palvelulle kysyntää. Olemme saaneet yksityistä rahoitusta, 
[Ääkköset Oy](http://www.scanabc.com/):ltä sekä julkista rahoitusta 
[TEKES](https://www.businessfinland.fi):ltä. Jos pidät palvelua tärkeänä, 
käytä sitä ja kerro muillekin. Näin autat meitä verifioimaan ideaamme ja
osoittamaan että palvelu ansaitsee paikkansa maailmassa.
 

## Mikä on liiketoimintamallinne?

Emme ole vielä ihan varmoja. Olemme miettineet useita vaihtoehtoja. Esimerkiksi 
pienet ja keskisuuret yritykset saattaisivat haluta maksaa pienen korvauksen 
siitä että välitämme heille tietoturvatutkijoiden varoitukset heidän koko 
verkoistaan.

Kaikki miettimämme mallit perustuvat oletukseen, että muutkin kuin suuren 
tietoturvabudjetin yritykset haluavat tietää haavoittuvuuksistaan helpommin 
kuin nyt. Testaamme tämän oletuksen ja rakennamme liiketoimintamallia eteenpäin
tulosten pojalta.


## Mistä tietoturvatutkijoiden varoitukset tulevat?

Olemme aloittaneet pyytämällä dataa muutamasta meille ennestään tutusta
äärimmäisen laadukkaasta ja luotettavasta lähteestä, joita käyttävät myös monet 
muut tietoturvasta ja haavoittuvuushavainnoista kiinnostuneet tahot. Etsimme
koko ajan lisää laadukkaita haavoittuvuustiedon lähteitä. Tämänhetkisiä 
partnereitamme ovat:

* [Shadowserver](https://www.shadowserver.org/)
* [Fitsec](https://www.fitsec.com/)
* [TeliaSonera](https://www.tietoturva.fi/yhdistyksentoiminta/opinnaeytetyoekilpailu/aikaisemmat-opinnaeytetyoekilpailujen-voittajat/43-opinnaeytetyoekilpailun-voittajat-2010)


## Seuraatteko minua tai verkkojani?

Lyhyt vastaus: emme.

Pidempi vastaus löytyy [tietosuojaselosteestamme](https://testaaverkkosi.fi/tietosuoja)
Teemme kävijätilastoihin pohjautuvaa palvelun kehittämistä, kuten kahdeksan biljoonaa
muutakin palvelua. Sillä erotuksella tosin, että mietimme jatkuvasti miten pitäisimme
yksityisyydestäsi entistäkin paremmin huolta.

Demonstroidaanpa kuinka tärkeä asia meille on. Käytämme tilastointiin Google
Analytics -työkalua, kuten miljoonat muut. Tilastointi on meille tärkeää, 
jotta voimme kehittää palvelua. Kerromme nyt miten estät tilastoinnin. 

Voit estää tilastoinnin käyttämällä selaimessasi ad blocker -lisäosaa. 
Chrome-selaimessa kätevä työkalu on esimerkiksi uBlock Origin. Nyt kun 
kerroimme sinulle tämän, niin pieni pyyntö. Salli valitsemastasi työkalusta 
meidän tekemä tilastointi ja estä kaikki muut. :)


## Jos rekisteröidyn, lähetättekö minulle mainoksia?

Emme. Voit halutessasi tilata päivitykset uusista IP-osoitteitasi koskevista tiedoista. 
Jos uusia haavoittuvuuksia ilmenee, saat sähköpostiin ilmoituksen. Saatamme myös kertoa
suuremmista palveluun liittyvistä päivityksistä ja uusista ominaisuuksista, jotka vaikuttavat
olennaisesti palvelun käyttöön. Voit aina halutessasi poistaa osoitteet jatkuvasta
seurannasta tai kieltää sähköpostin lähetyksen kokonaan.

